oṃ śrī paramātmane namaḥ  
atha gītā dhyāna ślokāḥ  

oṃ pārthāya pratibodhitāṃ bhagavatā nārāyaṇena svayaṃ     vyāsena grathitāṃ purāṇamuninā madhye mahābhāratam |  
advaitāmṛtavarṣiṇīṃ bhagavatīm aṣṭādaśādhyāyinīṃ     amba tvām anusandadhāmi bhagavadgīte bhavadveṣiṇīm ||  

namo'stute vyāsa viśālabuddhe phullāravindāyatapatranetra |  
yena tvayā bhārata tailapūrṇaḥ prajvālito jñānamayaḥ pradīpaḥ||  

prapannapārijātāya totravetraikapāṇaye |  
jñānamudrāya kṛṣṇāya gītāmṛtaduhe namaḥ ||  

vasudevasutaṃ devaṃ kaṃsacāṇūramardanam |  
devakīparamānandaṃ kṛṣṇaṃ vande jagadgurum ||  

bhīṣmadroṇataṭā jayadrathajalā gāndhāranīlotpalā     śalyagrāhavatī kṛpeṇa vahanī karṇena velākulā |  
aśvatthāmavikarṇaghoramakarā duryodhanāvartinī     sottīrṇā khalu pāṇḍavai raṇanadī kaivartakaḥ keśavaḥ ||  

pārāśaryavacaḥ sarojamamalaṃ gītārthagandhotkaṭaṃ     nānākhyānakakesaraṃ harikathā sambodhanābodhitam |  
loke sajjanaṣaṭpadairaharahaḥ pepīyamānaṃ mudā     bhūyādbhāratapaṅkajaṃ kalimala pradhvaṃsinaḥ śreyase ||  

mūkaṃ karoti vācālaṃ paṅguṃ laṅghayate girim |  
yatkṛpā tamahaṃ vande paramānandamādhavam ||  

śāntākāraṃ bhujagaśayanaṃ padmanābhaṃ sureśaṃ     viśvādhāraṃ gaganasadṛśaṃ meghavarṇaṃ śubhāṅgam |  
lakṣmīkāntaṃ kamalanayanaṃ yogihṛddhyānagamyaṃ     vande viṣṇuṃ bhavabhayaharaṃ sarva lokaikanātham ||  

yaṃ brahmāvaruṇendrarudramarutaḥ stunvanti divyaiḥ stavaiḥ     vedaiḥ sāṅgapadakramopaniṣadaiḥ gāyanti yaṃ sāmagāḥ |  
dhyānāvasthita tadgatena manasā paśyanti yaṃ yoginaḥ     yasyāntaṃ na vidussurāsuragaṇāḥ devāya tasmai namaḥ ||  

nārāyaṇaṃ namaskṛtya narañcaiva narottamam |  
devīṃ sarasvatīṃ vyāsaṃ tato jayamudīrayet ||  

saccidānandarūpāya kṛṣṇāyākliṣṭakāriṇe |  
namo vedāntavedyāya gurave buddhisākṣiṇe||  

sarvopaniṣado gāvaḥ dogdhā gopālanandanaḥ |  
pārtho vatsaḥ sudhīrbhoktā dugdhaṃ gītāmṛtaṃ mahat ||  

gītāśāstramidaṃ puṇyaṃ yaḥ paṭhet prayataḥ pumān |  
viṣṇoḥ padamavāpnoti bhayaśokādi varjitaḥ ||  

ekaṃ śāstraṃ devakīputragītaṃ eko devo devakīputra eva |  
eko mantrastasya nāmāni yāni karmāpyekaṃ tasya devasya sevā ||  

|| oṃ śrī kṛṣṇāya paramātmane namaḥ ||  
